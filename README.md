# Søknad om industribachelorstilling — Thomas Hartmann

## Om meg

Spillprogrammeringsstudent, utvikler for [Runestone Interactive](http://runestone.no), og tidligere spillkomponist. Foretrekker action/adventures, platformers, og RPG-er over shooters, MMO-er, og bilspill. Vokste opp på Nintendo 64 og GameBoy Color. Completionist. Elsker *world building* og *lore*. Bruker gjerne timer på å planlegge neste *character build*, uavhengig av om den skjer eller ikke.

### Kontaktinfo

Navn: Thomas Hartmann\
Adresse: Oskar Braatens gate 24\
E-post: thomas.o.hartmann@gmail.com\
Tlf: 993 88 301\
[LinkedIn](https://www.linkedin.com/in/thomasohartmann/)\
[GitHub](https://github.com/TheHeartmann)

### Historie

I tillegg til utdanningsløpet jeg holder på med for øyeblikket, har jeg også en bachelor i musikk fra Liverpool Institute for Performing Arts—også kjent som Paul McCartney-skolen—med fokus på komposisjon og utøvende musikk. Jobbet tidligere som spillkomponist ved siden av spillprogrammeringsstudiene, og skrev for en rekke små indiespill, men fant ut at jeg likte programmering bedre.

Bodde også et år i Tokyo da jeg gikk på VGS (til dels inspirert av en interesse for spill) og snakker derfor Japansk.

Spill er den ene interessen som har fulgt meg helt siden jeg var seks og fikk en Nintendo 64 for å komme meg gjennom en periode med mykoplasma, og derfor noe jeg har en stor lidenskap for. Ettersom jeg også er svært glad i logiske puslespill og systemer har jeg falt flatt for spillprogrammering og alle bitene som hører med.

### Interesser

Utenom spill er naturligvis musikk en stor interesse, men jeg er også svært glad i bøker, filmer, og andre historiefortellingsmedier. Lite interessert i sport, men tar gjerne en tur utenlands for litt nye impulser og ny kultur. Følger selvfølgelig også alt som skjer innenfor teknologi og vitenskap med stor interesse.

### Personlighet

Entusiastisk, åpen, og gjør aldri noe halvveis. Har en tendens til å fortape meg helt i hva jeg holder på med. Tidvis perfeksjonistisk og med en liten tendens til å ville kvalitetskontrollere alt jeg er med på, men jeg forsøker å holde det til et konstruktivt nivå.

### Prosjekter / game jams

#### Prosjekter

Jeg satte i høst sammen et lite team av av studenter ved Westerdals—fra spillprogrammering, spilldesign, og 3D—samt min tidligere komponistpartner for å jobbe på et spillprosjekt. For øyeblikket er prosjektet dessverre lagt på is på bakgrunn av stort trykk av skoleoppgaver, men det er ikke umulig at det blir tatt opp igjen senere.

På dette prosjektet ble jeg satt til å være ansvarlig for kameraet og for karakterkontrolleren. Målet er å få disse to assetene til et punkt hvor de kan legges ut på Unity Asset Store, men det er nok en liten stund til de er der helt ennå. Kameraet kan finnes i [dette repoet](http://github.com/theheartmann/), hvor karakteren bruker en litt upolert versjon av karakterkontrolleren.

Karakterkontrolleren er laget for å være helt fysikkbasert for enklest mulig interaksjon med miljøer etc.

Jeg jobber også på å etterlikne *Portal*s portalsystem og *Super Mario Galaxy*s tyngdekraft fordi de er to mekanikker som har slått meg som spesielt innovative de siste årene.

#### Game Jams

Jeg har i løpet av det siste året deltatt på en rekke Game Jams, både som programmerer og komponist, og synes de er svært artige små arrangementer. Verdt å nevne er Audio Game Jam, hvor man utvikler spill for synshemmede (les: blinde), Global Game Jam 2017, og InnoGames Jam 2016 (på Gamescom i Tyskland). På sistnevnte stakk vi, WoodFæry Interactive, av med en av plassene for [Best Overall Games](https://press.innogames.com/innogames-gamescom-game-jam-births-39-impressive-projects) for *Haywire*.

### Spillkomponist

Jeg arbeidet som spillkomponist fra mai 2015, og startet i 2016 Sounds for Pixels med [Paul Zimmermann](http://www.paul-zimmermann.com/). Som Sounds for Pixels skrev vi for en rekke mindre spill, de fleste av hvilke har enten falt fra eller fortsatt er under utvikling, men noen, slik som [Caveblazers](http://store.steampowered.com/app/452060/Caveblazers/) og [The Shortest Journey](http://gamejolt.com/games/the-shortest-journey/149463), er tilgjengelige.

Jeg trakk meg i desember 2016 fra Sounds for Pixels for å fokusere mer på programmering, men har arbeidet tett med Paul også i etterkant, og vi planlegger for øyeblikket et lite mobilspill for Android.


## Hvorfor industribachelor

For å parafrasere foreleser Tomas Sandnes: Dette er den beste og kanskje eneste sjansen vi har for å komme inn i spillindustrien.

For en som er lidenskapelig opptatt av og som har svært lyst til å jobbe med spill, så er dette en unik sjanse for å få en fot i døren.

Jeg ser altså på dette som en mulighet til å bygge kontakter, lære meg mer om spillutvikling, og få en fot inn i bransjen, samtidig som det gir meg muligheten til å jobbe på hva som må være en av Norges mest spennende arbeidsplasser.

